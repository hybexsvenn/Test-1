Historik[redigera | redigera wikitext]
Båtar med bordläggning är inte den första farkost människan konstruerat för att färdas över vatten, det var säkerligen en flotte, skinnbåt eller en stockbåt[1] som är känd från tiden 6000 år f.Kr.. Det äldsta båtfyndet i Sverige och kanske norra Europa är en Stockbåt som hittades i Fiskeby, Hudiksvalls kommun daterad till mellan 700-500 f.Kr, dessa förekommer i flera utvecklingsländer fram i modern tid. En del vet man, eller har man senare kunnat förstå hur de tidigare båtarna var byggda. Ra I av Thor Heyerdahl är ett exempel av flera.
I Skandinavien är en av äldsta påträffade båtar Hjortspringbåten, en 21 meter lång båt från ett fynd i en mosse på Als (ö), Jylland i Danmark. Hjortspringbåten drevs fram med paddlar och är daterad från tiden 300-400 f.Kr., den var byggd i klink av träslaget lind, borden i skrovet var sydda med vidjor och bast till varandra. Hampnästoften är ett föremål från en liknande båt från omkring 200-talet f.kr. i Ångermanland. Ett senare fynd är en klinkbyggd roddbåt från tiden 300-talet efter Kristus som har fått namnet Nydamskeppet efter fyndplatsen. Detta träskepp är ett 23 meter långt, tre meter brett och 3 ton tungt skepp byggt i ek, som var avsett för rodd.
Båtar och skepp finns det flera fynd av under vikingatiden från cirka 700- talet till efter 1000- talet. Fynd har gjorts på flera platser i Skandinavien bland annat vid Roskilde, bevarade på Vikingaskeppsmuseet. I Norge har man påträffat Gokstadsskeppet och flera andra skepp. Från Sverige finns ett stort antal båtfynd, många av mindre storlek. Bland de större kan nämnas Äskekärrskeppet. Fartygen har förevisat flera olika storlekar och var utrustade med råsegel och åror samt styråra. Även dessa var klinkbyggda, vilket var det sätt man byggde båtar på i Skandinavien vid den tiden. Ett fynd från 1000- till 1100- talet är galtabäcksbåten. Kalmarbåten är en kustseglare från cirka 1250- talet, det första båtfyndet i Skandinaven utrustat med roder.
Under tidiga medeltiden var det koggen som var den större båten som man färdades med på Östersjön och Nordsjön. Här började man bygga med tekniken kravell som först var en blandning av teknik, kravel och klink. Senare delen av medeltiden byggdes dessa båtar större för att kunna lasta mera, kravell blev den rådande metoden för att kunna bygga dessa större skepp. Byggandet av olika örlogskepp var viktigt, ett av dem är till exempel regalskeppet Vasa, även de flesta andra större skepp som var handelsfartyg vid den tiden var utrustade med kanoner. Träslaget ek blev det viktigaste träslaget för båt och skeppsbyggnad, i Sverige tillhörde landets växande bestånd av ek kronan, det var belagt med hårda straff att avverka ekträd. För allmogens båtar som användes till fiske eller transporter användes till exempel furu eller gran, dessa träslag var fria att använda.
Efter det att man började bygga flottans skepp i stål blev eken tillgänglig för allmogen, i södra Sverige var tillgången god på grund av ekens naturliga utbredning, i norra delen av landet var furu det naturliga träslaget. Fångst av fisk blev en inkomstkälla för människor vid kuster, skärgårdar och insjöar, båtarna blev säkrare och fångstredskapen effektivare, industri och handel började etablera sig, och samhället påbörjade sin struktur som vi har i dag. En del grupper i samhället började få de ekonomiska möjligheterna att unna sig fritid och semester, dessa grupper var i behov av andra båtar än de som användes till fiske och transporter av kustbefolkningen för att komma ut till sommarstället. Det började byggas fritidsbåtar, de tidiga var mer lika de ursprungliga allmogebåtarna, senare lade Båtkonstruktörer fram ritningsunderlag för olika motor- eller segelbåtar för att seglas för nöjes skull eller i tävlingssammanhang. Tillverkning av fritidsbåtar i trä som framfördes med segel eller med hjälp av en inom eller utombordare växte till industrier på många platser runt om i Sverige, och blev även en ny exportvara. Fritidsbåtar indelas vanligen i två huvudgrupper, motorbåtar och segelbåtar. Det finns även jollar, roddbåtar och kanot samt kajaker. Det hantverksmässiga byggandet av träbåtar växte i omfattning fram till mitten av 1960, för att successivt ersättas av producerade båtar byggda i glasfiberarmerad polyester som var mindre arbetsintensiva.

Skeppsbåt[redigera | redigera wikitext]

Skeppsbåtar på Marina museet i Antwerpen
Skeppsbåtar är båtar[1] av olika slag, ej för självständig fart[2], avsedda att medföres på handels- och örlogsfartyg som livbåtar och arbetsbåtar. Ingen av båtarna har fast rigg, utan förses med mast och segel allt efter behov.
Barkass (örlogsfartyg) eller storbåt (handelsfartyg) kallas den största skeppsbåten. Den är kraftigt byggd och ofta försedd med akterspegel. Den används för tyngre transporter eller för att sätta ut tunga ankare, ofta utrustade för detta med en rulle i någon av stävarna. Förr roddes den ofta med sju eller åtta par åror.[3]
Slup är den näst största skeppsbåten ombord, normalt med förstäv och akterspegel och med stor lastkapacitet. Vanligtvis framfördes slupen förr med segel eller åror, men det fanns även slupar som drevs med ångmaskin.
Jollen är en mindre tvärgattad båt som ros med ett eller två par åror och används som arbetsbåt eller för transporter mellan fartyg. En joll är liten nog att kunna stuvas inuti någon av de större skeppsbåtarna. I stället för jollar hade man på handelsfartyg även snipor eller ekor:
Snipa eller valbåt är en spetsgattad smalare båt med kraftigt långskeppssprång (krökning vertikalt i längslinjen). Snipor är lättare att ro och anses som sjösäkra och användes förr ofta som livbåtar. Dessa kan vara byggda byggda för upp till fem par åror.
Ekor eller prammar är arbetsbåtar för en eller två man, tvärgattade i båda ändar eller med förstäv, är platta i botten och avsedda för rodd.
Dory eller Doris var en typ av flatbottnad skeppsbåt som kom till bohuskusten samtidigt som de engelska kuttrarna. Dory på engelska blev till "doris" på svenska/bohuslänska. Dorisen (singularis bestämd form) är en plattbottnad däcksbåt som har lösa tofter. För att spara plats ombord på moderfartyget är dorisen stapelbar, man tar ur tofterna och lägger flera båtar i varandra. Dorisen användes främst för att lägga ut backor (långrevar) på fiskeplatsrna, men även till andra ändamål. Dorisen lever idag kvar runt bohuskusten, främst runt Härön där den används för att ta sig in i grunda vikar. Dorisen ror man, sentida dorisar har en förstärkt akterspegel som kan bära upp en mindre utbordsmotor.
Gigg var en lång, vacker, smäcker och lättrodd båt avsedd för fartygschefen och andra högre befäl.
Låringsbåtar kallas de jollar, snipor och ekor som stuvas stående eller hängande i dävertar utmed fartygets låringarna akteröver. Slupar, storbåtar och barkasser uppläggs fastgjorda med båtskrå (äldre betydelse)[4] på i däcket fästade båtklampar[5] eller båtskrå(nyare betydelse)[6] i den mån de alls kan tas ombord[7] - såväl gamla tiders kanonbarkasser i örlogen som de barkasser som används för läktring av passagerare och gods, i synnerhet hos stora oceangående skepp, kan storleksmässigt nämligen närma sig 100 ton i deplacement.[8]
Se även[redigera | redigera wikitext]
Eka
Tiohuggarrodd
Slup
Ångslup
Båtdävert
Referenser[redigera | redigera wikitext]
^ Örlogsboken 2003. ”Sjötermer: Båt (sid 121)”. Läst 18 februari 2010.
^ Nordisk Familjebok. ”Skeppsbåt”. Läst 18 februari 2010.
^ Smith, Carl Edvard (1899). ”Båtseglareordbok: Skeppsbåt”. Läst 18 februari 2010.
^ Nordisk Familjebok. ”Båtskrå”. Läst 18 februari 2010.
^ Nordisk Familjebok. ”Båtklamp”. Läst 18 februari 2010.
^ Teknisk tidskrift. ”Båtskrå”. Läst 18 februari 2010.
^ Bibeln, Apg kap 27. ”Paulus skeppsbrott”. Läst 18 februari 2010.
^ Hans Högman. ”Svenska skärgårdsflottan”. Läst 18 februari 2010.
